---
layout: post
type: qinpu
title: "神奇祕譜｜朱權序"
author: ["柯棋瀚編"]
date: 2019-01-15
toc: ["冊01"]
url: 01/06/preface-by-zhuquan
description: "以 [唐世璋的](http://www.silkqin.com/02qnpu/07sqmp/sq00prch.htm) 爲底本加以修改"
vertical: false
---

<u>臞仙</u><v>神奇秘譜</v>序<n>下有章：「淸嘯軒珍藏印」</n>

粵自<u>蒼精</u>之君按五行之德，以定五音，乃製琴瑟，始有琴焉。<u>赤精</u>之君削桐爲琴，繩筋爲絃，而又繼其製也。<u>軒皇</u>以<u>遞鍾</u>之琴會神靈於<u>西山</u>，以歆神明之德。此三聖之所兼備也。然琴之爲物，聖人製之以正心術，導政事，和六氣，調玉燭，實天地之靈器，太古之神物；乃中國聖人治世之音，君子養修之物，獨縫掖黃冠之所宜。奈何俗澆道漓，淳風斯竭，致使白丁之徒、負販之輩、娼優之鄙、夷狄之俗、惡疾之類，一概用之，曾無忌憚。乃致妖氣侵淫，厭毀神物。斯琴之不祥，物之不幸；貴物賤用，道有不古者矣。<u>劉向</u>曰：「貴物不加於臣下；禮樂不陳於四夷」。況其琴乎？予乃惻然興嘅，每爲痛惜。於是拯頹風於旣往，追太朴於將來，故作是序以正之，使師之所授者，必擇其人而傳焉，故無詆毀於玄造，而皇大音之妙也。然琴譜數家所載者千有餘曲，而傳於世者不過數十曲耳。不經指授者恐有訛謬，故不敢行於世以誤後人。予昔親受者三十四曲，俱有句點。其吟猱取聲之法、徽軫之正，無有吝諱，刊之以傳。後學觀是譜皆自得矣，非待師授而傳也，誠爲萬金不傳之秘。止上卷「太古神品」一十六曲，乃太古之操，昔人不傳之秘，故無點句，達者自得之。是以琴道之來，傳曲不傳譜，傳譜不傳句。故<u>嵇康</u>終其身而不傳，<u>伯牙</u>撧其絃而不鼓。是琴不妄傳，以示非人故也。予謂琴操泯於世者多矣，遂命琴生<u>柱岩</u><u>李吉之</u>、<u>蘭谷</u><u>蔣怡之</u>、<u>竹漢</u><u>蔣康之</u>、<u>玄圃</u><u>何勉之</u>、<u>靜菴</u><u>徐穆之</u>五人，屢更其師而受之，而琴道乃正。大概其操間有不同者，葢達人之志也，各出乎天性，不同於彼類，不伍於流俗，不混於污濁。潔身於天壤，曠志於物外，擴乎與太虛同體，泠然灑於六合。其涵養自得之志見乎徽軫，發乎遐趣，訴於神明，合於道玅，以快己之志也。豈肯蹈襲前人之敗興，而寫己之志乎？各有道焉！所以不同者，多使其同則鄙也，夫細之甚也。今是譜乃予昔所受之曲，皆予之心聲也，其一字一句，一點一畫，無所隱諱。其名鄙俗者，悉更之以光琴道，故不凡於俗。刊之以傳於世，使天下後世共得之，故不致泯於後學。屢加校正，用心非一日矣。如此者十有二年，是譜方定。庶幾有補於萬一，以回太古之風，再見<u>羲皇</u>之作<n>（？）</n>，<u>葛天</u>、<u>無懷</u>之世，又將有待於今日也。得之者可不珍襲而秘焉？時<u>洪熙</u>乙己三月一日，<u>臞仙</u>書。

（後有章：「中味琴室」）
