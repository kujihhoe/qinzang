<!doctype html><html lang=zh><head><meta charset=utf-8><meta name=viewport content="width=device-width,initial-scale=1"><meta name=description content="孟庆君按：「郎殉瑶琴妾殉郎，人琴一夕竟同亡」，裴铁侠先生因与「蜀中第一琴」——唐琴「大雷」和「小雷」的迷离缘分和自戕殉琴，绝世独立的品格为国"><meta name=generator content="Hugo 0.119.0"><title>裴鐵俠《琴餘》 | 琴衡</title><link rel=canonical href=/database/qinyu/><link rel=stylesheet href=/css/base.min.9e9f0e6765af122e5737aaa9f795d765eb072d87d8f507ddbf62ac3b86103370.css integrity="sha256-np8OZ2WvEi5XN6qp95XXZesHLYfY9Qfdv2KsO4YQM3A=" crossorigin=anonymous></head><nav class=heading-wrap><nav class=u-wrap style=padding-bottom:1em><div class=banner-wrap><div><a href=https://kqh.me target=_blank>赫赫文王</a>
<a href=https://cal.kqh.me target=_blank>曆藏</a>
<a href=https://rec.kqh.me target=_blank>情形於聲</a>
<a href=https://me.kqh.me target=_blank>柯棋瀚</a></div><a href=/><div class=site-title></div></a><div><div><a href=/post>論說</a>
<a href=/diary>散記</a>｜
<a href=/read>讀書</a>
<a href=/key>教程</a>
<a href=/database>資料</a>｜
<a href=/newsletter>琴易</a>｜
<a href=/#qinpu>琴藏</a></div><span id=docsearch placeholder="搜索 無需回車"></span>
<span class=tab style=font-size:1em><a href=/about target=_blank>誠邀作者</a></span>
<button class='a3 fr' style=font-size:.9em><a href=https://kqhnewsletter.zhubai.love target=_blank>訂閱</a></button></div></div></nav></nav><body><div><div class=u-wrap><header class=nav-tab-wrap><div class=nav-tab><div><h0 class=a1><a href=/#post>文章</a></h0></div><nav class=tab-wrap><span class='DocSearch-lvl0 tab a1 a3 active'><a href=/post/>論說</a></span>
<span class='DocSearch-lvl0 tab a1 a3'><a href=/diary/>散記</a></span></nav></div></header><div><h1 class=DocSearch-lvl1>裴鐵俠《琴餘》</h1><div class=des-taxo></div></div></div></div><main><div class=vertical-wrap><aside></aside><article class="DocSearch-content vertical"><div class=article-info><div class=des-base><time datetime=2019-03-04>2019-03-04</time>
<span><strong>字數</strong> 10537</span></div><div class="des-base des-tag"><span><strong>作者</strong>
<a href=/author/%e5%ad%9f%e5%ba%86%e5%90%9b%e7%b7%a8>@孟庆君編</a></span>
　<span><strong>分類</strong>
<a href=/category/%e7%90%b4>[琴]</a>
　<strong>系列</strong>
　<span><strong>標籤</strong>
<a href=/tag/%e7%90%b4%e5%88%8a>#琴刊</a></span>
　<span><strong>備註</strong>
<a href=/note/%e8%bd%89%e8%bc%89>(轉載)</a></span></div><div class="des-base des-tag"><span><strong>版權</strong></span>
轉載自 <a href=https://mp.weixin.qq.com/s/JVdjlYcd30EQNfXdlmNBrQ target=\_blank>成都同音琴社</a></div></div><p>孟庆君按：「郎殉瑶琴妾殉郎，人琴一夕竟同亡」，裴铁侠先生因与「蜀中第一琴」——唐琴「大雷」和「小雷」的迷离缘分和自戕殉琴，绝世独立的品格为国中琴坛所敬仰。裴铁侠先生曾在民国朝担任过四川司法司长、内务司长等政府要职，时与军阀政要、名流迁客皆有往还。雅好四艺传统，尤笃嗜古琴，不仅精于演奏，且能斫琴。醉心于收藏历代古琴，除了大雷、小雷等绝品琴外，还收藏有「醉玉」、「引凤」、「竹寒沙碧」、「龙璈」等五代至清季历代精品琴二十余张；并热衷于古琴社会活动，先后组织参与律和琴社、岷明琴社等社团组织。挂印归田后，隐居于成都沙堰，沉潜于琴学研究，切究琴艺，精研琴律乐论，手写为<v>沙堰琴编</v>三卷和<v>琴余</v>一卷，分别成书于一九四六年和一九四八年，皆为裴铁侠先生手写本，堪称民国一朝川中存见的最为完整的琴谱和最成体系，也最见功力的琴论。<v>琴编</v>卷整理收录<v>高山</v>、<v>流水</v>、<v>阳春</v>等曲目十三首，每首琴曲之题旨意境及弹拨处理，皆根据抚弹切究之体会，详加批注，「或系以文词窥其神理，或缀以妙句叙此芳怀。」<v>琴余</v>卷综论琴学之精要，分「序言」、「琴律」、「琴韵」、「琴腔」、「琴品」、「琴辨」等六部分，于琴律、斫制、古琴美学、历史典故等方面无不涉猎。裴铁侠先生庭训深厚，且注力一处，颇得琴之神韵，实为民国蜀中琴坛之翘楚也！</p><p>二零一六年，<v>沙堰琴编</v><n>包含<v>琴余</v></n>由中国书店原版出版，功德无量，为后学提供了研习的方便。但囿于纸媒流传之限制，及手抄繁体且文言行文无断句之障碍，其书不得广其传。小子德薄才疏，无甚积淀；操缦十余载，一无所成。今不揣浅陋，试将<v>琴余</v>卷句读整理一二，全文近万字，全做老老实实地学习记录。幸得蜀中诸琴友、书家之襄助，每有疑问辄就教之；但疏漏错讹之处亦在所难免，欢迎琴友批评斧正，以共琴道。裴氏行文中，多用书法体、异体字、通假字，且典故诗文引用亦不乏错误。笔者从今文之规则习惯，或查诸典籍，一并改之，待日后注释赏鉴时一并说明。</p><p>「开卷对故人，恍若逢亲旧；上下五千年，穷通并夭寿。」<n>蜀中国学鸿儒刘克生诗联</n>声音之道，莫高于琴道，惜裴公因时事洪流之漫卷早逝，今不得而闻其琴声录音，唯通过其传世之琴谱、琴论，管窥其精神风姿，想象其妙艺高光了。裴公去世近七十载，青灯黄卷里，他似当面教我。<n>余曾写裴铁侠传记近两万余字，今择其十之一二附于文后，以资参考。</n></p><h2 id=v琴余v序言><v>琴余</v>序言</h2><p>声音之道，本乎天籁，其藉人为与器，而能发挥尽致，体化入微者，不外本其素养之功候，以赴规矩而生巧妙已耳。自来言琴道之书，上之汉魏，文字简而旨远难稽；降及唐宋，词句雅而义阔不明。是固文人所以寄托遥思，朝夕含咏，而非琴士之所可奉为圭臬也。明季清初，天下纷乱未宁，志士仁人潜修声音之学，以自韬晦者不乏其选。检览著述，言规矩者，莫如王坦<v>琴旨</v>；叙巧妙者，则徐青山之<v>琴况</v>，各家转载尊崇者也。其他各谱零星散见，崇雅黜俗，亦多精义。晚近杨时百<v>琴学丛书</v>，引证旁搜，渐亦不少议论。积蓄简编，操缦瑕余，时加诵习，有所领略；默会于中，久自成熟发于指下，有莫之为而为之者，夫岂寻常摩窃虚声者所可同日语哉！予也三春多暇，清昼无聊，小窗寂寂，慢写幽思，撮其旨归，撷其精要，揽群峰于俯仰，会众壑之阴晴。知我者，其在三尺枯桐几案间乎，书<v>琴余</v>数则。</p><p>民国戊子三月立夏前写于双楠堂，铁侠。</p><h2 id=一沙堰琴余琴律>一、沙堰琴余——琴律</h2><p>自来操缦之士，每好谈律。诚以不明琴律，固不足以言琴也。其或对于曲调，仅习挑拨谱句；而于琴律源流，务求高深，不惜穿凿附会，究之不根实际，是固其弊。然终身专研一二指法，练习一二俗调，自抱其陋。其于声律，俨如隔世，此大雅之所嗤，又岂学者之所当式欤？</p><p>间尝搜讨琴谱，大都首叙琴律，各抒所据，徘徊古说，莫衷一是。甚冀博通群解，择其精粹，以致于用。庶几声音之学，不至终于晦默，幸矣！</p><p>琴律云者，琴调之规矩而已，是之谓音调。律书称，欲悉琴之音调，必先考其法制，详其弦度徽分，然后体用备而理数明云云。是固律书之所专载而详明，可以按图索骥。兹首欲辨析了解者，五声之于七弦，其认定排列之次第何如耳。次第既定，音调以起，于此考据得数说焉。</p><p>「舜弹五弦之琴，以歌南风之诗」。乃五音之正位，而宫弦居中央，徵、羽、商、角各分上下两侧。</p><p><v>国语</v>大不踰宫，细不踰羽之说，盖以弦之大小为五音之次第。</p><p>丝音以徵为本。<v>白虎通</v>八音法<v>易</v>八卦，丝为离音也。盛德在火，其音徵，此大弦尚徵之根据。</p><p><v>管子</v>徵数一百零八，羽数九十六，宫数八十一，倍徵、倍羽大于宫也。</p><p>审此数说，不过「以一弦为宫」与「三弦为宫」二者而已。夫一弦为宫，则三弦为角；三弦为宫，则五弦为角矣。故慢三，在一弦十徽八分应角；如以三弦十徽八分应五弦散音者，则五弦为角矣。宫角相因，本为一定。旋宫转调，五声不为弦之次第所限也明矣。既不以弦之次第限定宫角，是一弦、三弦之为宫、为徵，谓之为曲调之应用，无不可也。</p><p><n><v>琴旨</v>：五音之相生，始于宫而终于角。始于宫，故无生宫之声，而无声相转以为宫，终于角。角不能生正声，而生变声，变声又无散声为用，故无相转之声。惟于角声所值之弦，紧一音而即为宫声，此之谓旋宫也。角不能生宫，既紧一音，而旋为宫，则宫生徵而转徵，徵生商而转商，商生羽而转羽，羽生角而转角也。五声既以相生之声相转，则五调亦以相生之声相转也。此之谓「旋宫转调」也。</n></p><p>虽然上述，固声调旋转活用不易之理，非所论于五音之声数，与夫七弦丝纶多寡之体也。今之言琴律者，早共许三弦为宫之八十一丝纶之数矣。是则曲调之始基，称之为宫调，又曰正调。推此说，一弦之数实大于宫；一弦尚徵，其数乃由八十一之三分而益其一，适合六弦徵数五十四之倍，一百零八之数，故曰倍徵。因之二弦乃准，七弦羽数之倍为九十六也。依次而定，是为定弦之初基焉。</p><p><n><v>律吕正义</v>大弦为倍徴，二弦为倍羽，三弦为宫。<v>管子</v>所云徵数一百八，羽数九十六，宫数八十一是也。倍徴、倍羽大于宫者，即下徵、下羽之谓，非倍弦度之长，乃倍丝纶巨细之分也。是故一倍徴，二倍羽，三宫，四商，五角，六弦应一弦为正徵，七弦应二弦为正羽，此七弦大小之次也。</n></p><p>音基既定，选调制曲得所依据。五正二变，本之天籁，应于人事，万类有感于心，悉发于声。喜怒哀乐，各适其趣，以成乐章。文以义达，乐则声宣。传神会意，曲调之文采；定音立体，曲调之格律也。</p><p>定音立体之义，犹之文词裁句选韵，兴之所至，抒写怀抱，发为声音。立宫韵者，不可以商夺其伦；立徵羽者，更未可以宫掩其韵。此乃自然之规矩，正学士之应讲习，而调之所以务求其和谐也。至于相生之声，每假借为用，压脚住音，在所不免。有如通韵，偶一变体，要非正格。</p><p><n><v>琴旨</v>立体为用辨。琴操之泛音止调也，必以相生之声起音，以相生之声与立体之声相和终之。</n></p><p>五音中，宫、商、徵、羽皆有其所生之声为用，故皆可立体成调。唯角所生无正声，而为变宫，乃无散声相和为用，故不能立体成调。持是说者，固无以解于流传至今角音立体之操，如<v>箕山秋月</v>、<v>苍梧怨</v>，原定角音，或系误以三弦为角；<v>羽化登仙</v>原定商角，实一六立体，乃系徴音，可以证之。至如<v>庄生梦蝶</v>，则意趣与用音，迴非他音所能冒替，角音，凄恻动人，有其特殊。五正音，盖未缺一立体成调之音也。角为羽所生，而羽间一位，商徵上下其侧，其数差近，故能为转。论律者，不必持角音立体，某音为用之定律。可以言，以角立体，商徵与变宫为之用者，多其例也。</p><p>变清二声在音律中，均各有其位与数。变清云者，对五正而言，曲调中苟非有特殊异趣者，未尝舍正而用之也。其或曲至尾声，故为摇曳停顿，偶犯一二声，或数声而已。至于本非此调之曲，而用此弹彼，乃避其正以用变者，则亦有之，如<v>牧歌</v>、<v>羽化登仙</v>之用变宫，而避三弦正宫，是其例也。要之，清变二声谓为五正转换替助之用可也。若纯用之以图异趣，不特难以成调，将下流忘返，郑卫同趋，筝琶何殊。</p><p><n><v>与古斋</v>「五音正，故二变不用。凡庙堂之乐，其正盖如此。若世俗之乐，则兼用二变，为靡曼之音，而徒令悦耳。雅正之所以分，一专用正音，一兼用二变音，所以异者，惟此之故云。」按此言，兼用者不避正而兼之，是即与筝琶无殊矣。</n></p><p>制曲者，选调用音为第一步。调之适于用者凡七，五正二变也。音则只于五，宫、商、角、徵、羽也。变宫亦宫，变徵亦徴，转弦换调亦如之。调有高下之不同，音亦有宽舒激越之各异，要在选择主观之各适其宜耳。夫宏远之曲，未宜用凄凉之调，悲哀之调，亦不合于旷达之音。如<v>阳春</v>，一阳复始，万象皆新，宫调之曲。<v>潇湘水云</v>，超逸动荡，不羁之致，徵调商音也。<v>秋鸿</v>、<v>离骚</v>，哀怨之曲，则以商调，一用宫，一用羽为主体也。明乎此，用音选调无遁情矣。</p><p>余之志琴律，为学琴者多，畏读律数之书，厌其数字繁复周折，令人脑疲。因撮其有关声调者，简略述之，明其体用而已。如喜淹博，仍冀采选律书之义正辞赅者，参对意旨，庶几音律曲调之情，无所遁晦。默会神游，其乐当过于寻常抚玩丝桐，仅知取悦铿锵者，倍蓰也。</p><p><n><v>与古斋</v>，历来琴谱所传紧慢而换之调，惟载紧五弦，紧二五七弦；慢三弦，慢一三六弦四调，并所主调，共为五调。而不言及紧二五七四弦，慢一三六四弦两调者，盖因二五七四弦紧之，则一三六为慢；一三六四弦慢之，则二五七弦为紧，仍是以四弦、二弦各为宫之调故。但言其和弦之式，只此五者而已。</n></p><h2 id=二琴韵>二、琴韵</h2><p>声韵之学，肇自齐梁，盛于唐宋，由天然而演进为规则之学术，词章家皆切究之。诗有诗韵，词曲亦各有其韵，未宜浑同，分适其宜类。律虽严，然其必于辞赋篇章句法体格之间，讲求停腔落板，则一也。其或间句落声，或长短句错落押均。外调拗音，不克和谐，不能成为雅乐。古来诗歌词曲，所以畅怀，坿于琴瑟赓和句，非设韵不足以齐其声，而和于调琴之为调。夫岂外是而无韵以齐其声乎？调有高低，韵则分宫商耳。宫音为宫韵，商角徵羽，各依为韵。立体为用者，主论音律名之也。</p><p>立体即是本韵为用者，以本韵相生之声用以起音，或偶借为压脚等于通韵。前曾论及之，如<v>阳春</v>之四段，<v>流水</v>之五段，宫韵而偶借徵压脚，是其例云。</p><p><n><v>琴旨</v>节录：宫音之<v>洞天春晓</v>、<v>阳春</v>等操，自首至尾，皆以三弦宫声立体，而以一、六弦徵声为用。徵为宫所生，得相生之序而相和也。泛音止调，以一弦、六弦徵声起音，以三弦宫声终之，此定为宫音之相和者也。</p><p><v>渔歌</v>、<v>禹会涂山</v>等操，自首至尾乃四弦商声立体，二、七弦羽声为用者也。</n></p><h2 id=三琴腔>三、琴腔</h2><p>牧童之短笛无腔，仙人之铁笛有腔。以文为诗无诗腔，以诗填词无词腔。腔之云者，其于诗词歌赋，各因其格局以取韵味而已。琴之为腔，自有其特殊之价格。二分筝声，三分琵琶，不足以言琴；未洗筝琶耳，不足以听琴。琴之为腔，究何如耶？</p><p>筝琶繁乐也，其调密集短促，其音薄速而琐细。琴则雅器，称为乐海。其音沉厚而舒缓，徐徐曲转，以赴其志。俗客听琴，谬欲手起拍落，以和动定，不解行气行神之说。静如山岳，动如擎电，殊非浅人，胸无点墨者所能意及。「昵昵儿女语，恩怨相尔汝。划然变轩昂，勇士赴敌场。」听琴诗甚多，此则庶几解人之语乎。</p><p>抚弦行腔，不外上下停顿，轻重疾徐，以为节奏，而吟猱最关紧要。每见弹琴者无论吟猱撞逗，概以一动了之，最为劣手。大凡古人制曲，均于吟猱各有其用法，如<v>阳春</v>之游吟，<v>潇湘水云</v>声之急猱、往来猱，其例也。盖各调均有其特殊独妙，倘千遍一律，味同嚼蜡矣。</p><p><n>杨时百琴话一则。嵇康<v>琴赋</v>云「新声憀亮」，又云「和昶足耽」，又云「检容授节，应变合度」，「器冷弦调，心闲手敏。触媲<n>注：查无此字，原文为「媲」去女加提手旁</n>如志，惟意所拟。」盖弹琴有腔调，有节拍，有气候，必先能行腔，然后知按节，至于调气，而能事粗毕矣。如杂乱无章，不能行腔，虽弹数十百曲，无当也。</n></p><p>吟猱行腔，琴调赖以出色固也；但未宜偏重，乃至伤气，流为俗套。<v>琴镜</v><n>杨时百</n>乃有五转、七转、九转之分，绘图列说不免拘执。<v>五知斋</v>放猱或至十余转，偏重吟猱见长，已落小家蹊径。古谱于吟猱字注，冠以形容词或动词，以为分别，甚为明晰。如细吟、荡猱之类，细则微细吟之，不拘一二吟，三五吟，必须体会微细之意为得也。荡则放荡猱之，亦只须动荡往来，不拘多寡，以达斯旨而已。岂宜胶柱铁板注脚也哉？</p><p>明朱载堉<v>论操缦引</v>云：「吟猱绰注，轻重疾徐，古谓之淫声，雅乐不用。」盖欲放之名为郑卫音也。杨时百<v>琴话</v>曾辩论之，「大抵朱论或矫当时俗乐淫哇之弊，故有激论。至于怡情写景，不有屈伸抑扬，乌能成调。不必举古为证，而知吟猱之必不可废也。特未宜专以是为崇尚耳。」</p><p>古调<v>幽兰</v>谱，有吟字无猱字，用吟少而用蹙多。实则蹙似为绰，而臑则为猱，无疑也。幽兰指法<n>杨时百</n>以蹙为撞，而无以辨于蹴。又以臑为小撞，更何以解于急促耶？蹙字本义，<v>说文</v>迫也。释绰为当蹙取余声，是由下而上取，当徽分之余声以为韵也。臑读为儒，衣名襦，取臑义，柔要为体，有退之不进之意。<n><v>史记。天官书</v>注：要退之不进</n>言一再臑者，双猱也。又浥字，本呜浥之义。非是罨谱中掩字，乃为罨浥，则罨后取吟之余声也。</p><p><v>诚一堂</v>注臑为小撞后急吟。究之，大费思索而不能确定，亦未知其所本。</p><p><v>幽兰</v>今之古谱，细审之，吟猱绰注无不备。盖抑扬顿挫，拥欝顾慕，所以行腔，岂待辩哉？今乐古乐尚好，纵有小异，纾情写志则一，非宜穿凿误会，妄为低昂者也。古人用字简当，绝非依稀仿佛，雷同混淆，随为移易者，始见或疑细绎之似。后人之所定名，皆渊源于前代，而尚不逮其真切，特未能普遍通解其奥耳。<n>暇当略释古义，亦琴学之一事业云。</n></p><h2 id=四琴品>四、琴品</h2><p>以技艺视琴道，不识有道之器，<n>褚彦回援琴奏别鹄之曲，宫商既调，风神谐畅。谢庄抚节而叹曰，以无累之神，合有道之器，宫商暂离，不可得已。<v>南齐书</v></n>不足怪也。习琴之士，徒欲娱耳目，自标高雅，夸示局外，博虚声，召侮慢，实可痛惜。其有借此接交权贵，甘居伶人，最为卑劣，嵇绍、戴逵之风何可得也？其或本系寒畯，略习挑拨，为初学教授，藉资瞻养，虽在可谅，品斯下矣。</p><p>徐青山「二十四琴况」曰，「和、静、清、远、古、澹、恬、逸、雅、丽、亮、采、洁、润、圆、坚、宏、细、溜、健、轻、重、迟、速」云者，乃是操琴之要件，缺其一二，便非佳作，非所谓品格也。<v>诚一堂</v>「十四不宜弹」，其对俗子，对娼妓，是宜自爱，未可孟浪者矣。至二十疵举，段落不明，指法紊乱，五病举；布指拙恶，走作猖狂，五谬举；头足摇动，错乱中辍，凡此切中流弊。苟涉及一，岂堪品题也哉。盖艺术关乎学问，艺之不娴，足以知学之未讲也。</p><p>夫丘公妙绝，志远声微。柳公双琐，士品第一。僧虔雍容，敬远泊如，古史称载，格高品秀，学艺俱粹，抱道沉机，倏然绝尘，求之今世，杳不可追，是宜与古为徒也。</p><p><n>节录琴史：</p><p>伯牙游于泰山之阴，卒逢暴雨，止于岩下，心悲。乃援琴而鼓之，初为霖雨之操，更造崩山之音。每曲奏，钟子期辄穷其趣，伯牙乃舍琴而叹曰：「善哉！子之听，矢志想象，犹吾心也。吾于何逃声哉。」——<v>列子</v></p><p>伯牙鼓琴，钟子期善听之。方鼓琴，志在高山，子期曰：「善哉乎鼓琴，巍巍乎如高山。」志在流水，子期曰：「洋洋乎若流水。」子期死，伯牙终身不复鼓琴，以为世无知音者也。钟子期受琴于成连百二十曲，补作五百八弄，二十入调。——<v>吕氏春秋</v></p><p>司马之琴台在成都浣花溪正路，金华寺北，魏伐蜀于此，下营掘堑，得大瓮二十余口，盖以响琴也。——<v>潜确类书</v></p><p><v>琴清英</v>者，扬子云所撰也。子云得琴名清英，甚昵之，因以名所著书，作圣德颂。又扬雄、庾信琴，俱名清英。</p><p>桓谭善鼓琴，著<v>琴道</v>一篇，未成。肃宗使班固续成之。——<v>潜确类书</v></p><p><v>琴道</v>未毕，但有发首一章而已，涓生作<v>琴心</v>三篇。——<v>东观记</v></p><p>蔡中郎鼓琴绝伦，常入清溪访鬼谷故居。山有五曲，每一曲制一弄，凡三年而曲成。马季长、王子师辈皆叹异之作。<v>长清</v>、<v>短清</v>、<v>秋月照茅亭</v>、<v>山中思故人</v>、<v>秋思</v>、<v>绿水曲</v>、<v>游春</v>、<v>曹娥</v>、<v>霜夜幽馆静</v>。——<v>后汉书</v></p><p>蔡邕女琰，能为离鸾别鹤之操。——<v>琴历</v></p><p>孙登，字公和，汲郡人。隐处乐天，读易养道，居白鹿、苏门二山，弹一弦，嵇康师事三年。登琴遇雨必有响，如刃物声。竟因雨破作数截，有黑蛟踊出而去。——<v>金徽变化篇</v></p><p>嵇康抱琴访山涛，涛醉欲剖琴。康曰：吾卖东阳旧业以得琴。乞尚书令河轮佩玉，截以为徽货，所衣玉帘中，单买缩丝为囊，论之其价，与武库争先。汝欲剖之，吾从死矣。——<v>晋书</v></p><p>阮嗣宗见登被发，端坐岩中，遥见鼓琴。嗣宗自下趋进，莫得与言。嗣宗乃长啸，与琴音谐和，登因啸和之，妙响动林壑。——<v>孙登别传</v></p><p>戴公自东出，谢太傅往看之，谢本轻戴见，但与论琴书，戴既无吝色，而谈琴书愈妙，谢悠然知其量。——<v>世说</v></p><p>戴逵少有文艺，善鼓琴，琴名「黑鹄」。太宰武陵王晞使人召焉。逵对使者前，打破琴曰：戴安道不能为王门伶人。<v>晋书</v>晞怒更引其兄逯，逯闻命，欣然拥琴而往。——<v>世说</v></p><p>谢幼舆，善音律，好鼓琴，在东海王越座家僮，取官稿除名，于时在事诸人，并以谢初登宰府遭黜为恨，谢闻之，方清歌鼓琴，和畅不辍。——<v>何氏语林</v></p><p>宗少文炳，隐于琴，好山水，爱远游，有疾还江陵，叹曰：老疾俱至，名山恐难遍观，唯当澄怀观道，卧以游之。凡所游履，皆图之。于室谓人曰：抚琴动操，欲令众山皆响。——<v>南北史</v></p><p>宋王文元夫妻俱善琴，其闺诗有云，「拂琴开素匣，无事独颦眉！古调俗不乐，正声公自知。寒泉出涧涩，老桧倚风悲。纵有来听者，谁堪继子期？」——<v>张右兖琴经</v></p><p>花静妇沈满愿，休文女也。有宝琴，蛇腹断纹，铭曰，「深松候月」，凤鸟大篆书。女红小间，未尝离手。有诗云：「逶迤起尘唱，宛转绕梁声。调弦可以进，蛾眉画不未成。」——<v>张右兖琴经</v></p><p>柳世隆善弹琴，世称柳公双锁，为士品第一。垂帘鼓琴，风韵清远。——<v>南史</v></p><p>王僧佑，博古雅淡，善琴，亭然独立，不交当世一人。——<v>南史</v></p><p>江湛得雅琴，横几一室，萧然在位，无营。——<v>南史</v></p><p>裴季云，性不拘检，弹琴旷远，时有文詠，每出返家，人或问有何消息，答曰，无所闻，纵闻亦不解。——<v>北史</v></p><p>李永和以弹琴著书为乐，倏然有绝世之想。每叹曰：丈夫拥书万卷，何假南面百城。——<v>北史</v></p><p>会稽贺思令善琴，月夜临风鸣弦，忽有一人形，貌甚伟，在中庭称善，自言嵇中散，谓贺曰：卿手极快，但仿古法未备，因授以<v>广陵散</v>，传之于今不绝。——<v>世说</v></p><p>赵师利，字耶利，善鼓琴。贞观初，独步上京。尝曰，吴声清婉，若长江广流，绵绵徐逝，国士之风；蜀声躁急，若激浪奔雷，亦一时俊快。——<v>世说</v></p><p>赵耶利以琴道重海内，帝王贤贵，靡不钦风。旧谱错谬，皆削繁归雅。又有<v>胡笳五弄</v>谱两卷传世。——<v>太平御览</v></p><p>王摩诘居辋川，辋水周于舍下。与道友裴秀才迪弹南风琴，泛舟来往，作<v>阳关三叠</v>，又名<v>春江送别</v>。——<v>唐书</v></p><p>白乐天得博陵崔晦叔赠琴，音甚淸，又得蜀客姜发授<v>秋思操</v>，声甚淡，乃作池西琴亭，日援崔琴，弹<v>秋思</v>，颓然自适，不知其他。——<v>语林</v></p><p><v>白氏长庆集</v>曰，每良辰美景，或雪朝月夕，好事者相过，必为之先拂酒罍，次开箧。诗酒既酣，乃自援琴，操宫声，弄<v>秋思</v>一遍。</p><p>白乐天以诗、酒、琴为三友。诗曰，「今日北窗下，自问何所为。欣然得三友，三友者为谁？琴罢辄饮酒，酒罢辄吟诗。三友递相引，循环无已时。」</p><p>汧公李勉雅好琴，取桐之精者杂缀，号百衲琴，其犹绝者曰，「响泉」、「韵罄」，用蜗壳为徽，异丝为弦，一上十年不断。——<v>刘禹锡嘉话</v></p><p>江南李建勋，榜竹轩四友，以琴为峄阳友。磬为泗滨友，<v>南华经</v>为心友，湘竹榻为梦友。——<v>澄怀录</v></p><p>王大年龟，简淡潇洒，以琴书自适，意在人外，倦接朋游，于永达里园林深僻处，创书斋弹琴，吟啸其间，目为半隐亭。——<v>唐书</v></p><p>于頔尝令客弹琴，其嫂如意听之，曰：三分中，一分筝声，二分琵琶声，全无琴韵。——<v>国史补</v></p><p>李兵部约，元机冲远，平生不近粉黛，多蓄古琴。在湖州得古铁一片，又养一猿，名山公，常以相随。每月夜，泛江登金山，击铁鼓琴，猿必嘯和，倾壶达旦而归。——<v>语林·约汧公子</v></p><p>魏野，字仲先，性嗜吟咏，不求达闻，居州之东郊。手植竹木，弹琴其中，太宗祀汾阴，召之，辞疾不至。一日方教鹤舞，报中使至，抱琴踰垣而走，平生诗思清远，出人意表，若曰，「洗砚鱼吞墨，烹茶鹤避烟」，皆人所未道。</p><p>赵阅道忭，气宇清逸，人不见其喜愠。初任成都，以一琴一鹤自随。元丰初，告老退居于衢，日惟弹琴观内典。</p><p>六一居士曰，「吾尝有幽忧之疾，而闲居不能治也。既而学琴于友人孙道滋，受宫声数引，久而乐之，不知疾之在其体也。——<v>欧阳修六一集</v></p><p>苏子瞻九月十五游西湖，月下鼓琴，有「尚恨琴有弦，出鱼乱湖纹」之句。坐客钱穆父蒋颍叔王仲至，倡和连编，一时盛传。</p><p>吴康斋琴书清造尝曰，中堂读倦，后园游归，丝桐三弄，心地悠然，月明风静，天壤之间，不知复有何乐。——<v>六籍</v></p><p>林逋隐孤山，喜鼓琴。詠琴诗有「天寒络纬悲向壁，秋高风露声入林」之句。逋琴书精敏，独拙于棋。</p><p>三吴僧义海知琴，或以欧公之论问海，海曰：欧公一代英伟，然斯语失矣。「昵昵儿女语，恩怨相尔汝。」言轻清柔细，真情出见也。「划然变轩昂，勇士赴敌场。」精神余溢，竦观听也。「浮云柳絮无根蒂，天地阔远随飞扬。」纵横变态，浩乎不失其自然也。「喧啾百鸟群，忽见孤凤凰。」又见孤绝不同下俚也。「跻攀分寸不可上，失势一落千丈强。」起伏不常，抑扬不主故常也。皆指下丝声妙处，惟琴为然。琵琶格上声乌能耶？退之深得趣，未易讥评也。——<v>西清诗话</v></p><p>东坡琴诗，欲寄欧公而公亡，每以为恨。客复问义海，海曰：「东坡词气，倒山倾海，然亦未知琴，大弦春温和且平，小弦廉折亮以清。丝音皆然，何独琴也。牛鸣盎雉登木，言宫角也。八音宫角皆然，何独丝也。闻者以义海为知言。——<v>西清诗话</v></p><p>倪云林所居，有清閟阁，幽迥绝尘，中有书数千卷，皆手自校订。古鼎彝名琴陈列左右，松桂兰竹之属敷舒缭绕。其外则高木修篁蔚然深秀，每雨止风收，携杖履自随，逍遥容兴，遇会心处，鼓琴自娱，望之者识为世外人也。——–<v>何氏语林</v></p><p>臞仙作<v>飞鸣吟</v>、<v>秋鸿</v>补、<v>鹤鸣九皋</v>，注<v>神奇秘谱</v>，修<v>太古遗音</v>。</p><p>尹芝仙作<v>崆峒引</v>、<v>归来曲</v>、<v>夏峰歌</v>、<v>苏门长啸</v>、<v>烂柯行</v>、<v>参同契</v>、<v>安乐窝</v>共七曲。</n></p><h2 id=五琴辨>五、琴辨</h2><p>操缦家竞觅古琴，但古琴可遇而不可求。乃有遇之而又莫能辨识，徘徊莫决，交臂失去，终至百悔莫挽，皆由学历不足，或赋性悭吝，艰于舍财之过。须知赏音好古两得之事，莫若购琴。如字画古玩，数百年物，称为难得，琴则千年以上方为珍品。藏家以唐琴为可宝，宋元次之，明清之佳者，供用而已。</p><p>通考孔子琴长三尺六寸五分，谓为百世之宜。今考唐琴，用今尺度，全体三尺八寸余，乘弦三尺五寸零，是称足度。今大琴也，其不足度者，概短二寸余，认为小琴。唐宋古斫，十九足度。明清近代多出新意，不足度者十居八九云。</p><p>凡古琴体度既充，木材亦佳，是为良器。今之所见，唐斫为最古，宋制亦时有。「唐圆宋扁」，虽系概论，实表一般。元明清初之琴，常列古货店，佳品甚希见。圆则近于拙笨，扁则流于薄削，纵许时尚各有不同，而制作不精，选材又劣者，必非上品耳。</p><p>「重如铁，轻如叶」之说，素来经见重者多佳，轻之佳者百不获一。盖青桐理疏而质坚，底面合度，宝石为灰，体量自然沉著。苟系泡桐所制，又底面均薄，漆灰不佳，有一于是，体轻音薄。虽年代亦远，不足尚好也。凡此之类，散泛亦觉疏越，按其实音必空响，嚣嚣不能得清实之音，是以不取。</p><p>丝面相间，岳龈所来，前一指，后一纸，而不碍音，低头而圆背耳；反之，前高一指则抗指，后低一纸则煞音，为不可修治病。纵划去斷纹，强令低下二三分，然胸背薄削，上准音又劣矣。凡遇是类，未足珍藏。</p><p>古琴难免无病，驼背折腰，非本身残毁蚀缺，为收藏不善。有以致之前者，系以琴身立置地上，岁久湿侵，本身重量积力于背而驼；后者系以凤沼倒挂壁上，吸收风邪，力反于面而折。修理之法虽亦匪易，尚属有术。当剖腹，炒热沙填平，缓用木石宽板压伸，唯不可如<v>与古斋</v>所云，全身入水浸透，必然漆灰脱落，岂只斷纹没灭，如遇最古木质全化者，入水乃致全体解散，所谓驼子医伸，而命不存矣。</p><p>古琴题识难辨真伪，腹内较优然，亦不可必其不伪。数百年乃至千岁之物，经历已多，剖腹修治，其能免乎。虽非荒远难稽，究属认定在人，但求斷纹、木质、声音、式样都佳，而题识、文词、字体亦可略辨朝代，斯可矣。纵或假借，亦为高手，强求鉴别，无益之事，徒乱人意而已。</p><p>古来斫琴名手，无不先选良材，次规式样。无论各式，须要头尾相称，厚薄合度。头宽尾狭为不相称，面平边厚为不合度。凡如是者，音亦随之而乖。唐代名家称西蜀雷氏，所斫沉厚雄健；张钺、沈镣皆江人，所制声皆清越，作风尚好。因时地与人之不同，而文采固殊矣。</p><p>斷纹所以鉴别朝代，但一经修治，漆却非百年后不克再显。如其得之，幸勿再漆，复令文采没灭，减少兴趣，亦于声音有碍，大不幸也。或云：但留一方圆为信，余则概行封闭之说，最为无聊。好琴之士，须精娴于修治之术，不可鲁莽乖张，任性俗陋，非特残毁古迹而自误，实为后之雅人所叹息痛恨者矣。</p><p>斷纹以龙鳞、冰裂为最古雅，其次蛇蚹、梅花、牛毛，竹节大断又其次也。流水云者，乃系直纹，细如发丝，曲折间于横断，亦为可珍。龙鳞、冰裂多角形，杂于菊花小瓣于中，最为宝贵，千百之一，盖不常见。</p><p>斷纹因木质为形，木质先化，筋文分裂，漆灰随之显露于面底。面斷纹多有不类者，桐梓木质虽亦相类，而实各亦也。未有木质不化，漆灰独分裂者，有之乃如匾对，用石膏灰合漆，十年外已便开裂，但起壳碎脱，不成纹理，实与琴之斷纹有别。故漆灰优劣，于斷纹有密切关系，漆灰不坚细，则斷纹粗松。宝石、龙骨、鹿角之灰可得梅花细纹，前人造创，后人实当鉴之，上下千古，冥默会心，乌可慢言不足轻重与？</p><p>古琴已历朝代，虽为尘封，苟经抚弄，无论为赭为墨，或为茶褐色，无不隐含宝光。按坐时，眼前斷纹陆离，古意苍然。最忌于修治时满盖新漆除光，遮却古致。但可于填补处，用小石磨平，略施面子漆，令无痕迹。琴以音鉴别，所谓九德，奇、古、透、润、静、匀、圆、清、芳是也。九德中，唯古音最难得，须于静、匀中隐隐有钟鼓之声，芳字亦或多未解。此则心清者，乃闻妙香耳。虽非必取义于声音，然以数百年木质、漆色，当天日和融，风清人静之时，抚弄盘桓，芳馥之气随声流溢而出，人琴合一，动静相关，本之自然，不足为异。</p><p>大琴得雄、宏、松之声，雄类于奇，宏近于圆，松则透匀也。小琴铿锵，亦贵静匀，否则嚣矣。琴无论大小，发音刚硬，皆不足取；反之，音空而不实，尤为废材。</p><p>苏子由诗云：久厌凡桐不欲弹。此无论古琴、新琴，木质不良，不能获取妙音。纵或有大声及坚实之音，一涉凡庸，便无足取。声之妙者，不在大小，必有异趣。偶然动弦，神思顿开，如抚大操，一任纵横曲折，鲜不如志。曾购得朱氏家传，腹刊「晦庵」字样，斷纹亦佳，以声音平凡，终于弃置。</p><p>九德之纪，言声各从其类，非必佳琴则九德俱备也。假如奇古是特长，既获首妙，他无不圆润者。静匀之器，亦或偶露奇古之趣。而静匀奇古云者，特征也。故声妙音佳，九德特纪其种类，言之不可不辨。</p></article><aside class=toc><nav id=TableOfContents><ul><li><a href=#v琴余v序言><v>琴余</v>序言</a></li><li><a href=#一沙堰琴余琴律>一、沙堰琴余——琴律</a></li><li><a href=#二琴韵>二、琴韵</a></li><li><a href=#三琴腔>三、琴腔</a></li><li><a href=#四琴品>四、琴品</a></li><li><a href=#五琴辨>五、琴辨</a></li></ul></nav></aside></div><nav><div class="pagi a1"><a class="pagi-item pagi-prev" href=/database/yingming/><span class="des-base des-des">«« 上篇</span><br>南開大學瑚璉琴社《嚶鳴》第一期</a>
<a class="pagi-item pagi-next" href=/database/sitong2/><span class="des-base des-des">下篇 »»</span><br>《絲桐神品》琴人簡介（我增補）</a></div></nav><div class=bg1><div class=comment><script async src=https://talk.hyvor.com/embed/embed.js type=module></script>
<hyvor-talk-comments website-id=1727 page-id=dfab936ad1d4c2873b38be475c597a54></hyvor-talk-comments></div></div></main><footer class=footer-wrapper><div class=col-wrap><nav class="footer a2"><a href=https://qin.kqh.me/about/>關於</a>｜<a href=https://qin.kqh.me/donate/>捐助本站</a>｜<a href=https://qin.kqh.me/changelog/>更新日誌</a>｜<a href=https://qin.kqh.me/blogroll/>古琴網站</a>｜<br>訂閱｜<a href=/index.xml target=_blank style=font-weight:700>RSS</a>　<a href=https://kqhnewsletter.zhubai.love target=_blank style=font-weight:700>琴易通訊</a>　<a href=/sitemap.xml target=_blank>sitemap</a><br>copyright <a href=/>琴衡</a>　2022-01-01 > 2023運營 <a href=https://me.kqh.me target=_blank>柯棋瀚</a><br>power <a href=https://gohugo.io target=_blank>Hugo</a>　theme <a href=https://github.com/kujihhoe/HUGO-Theme-CJK target=_blank>CJK</a>　host <a href=https://app.netlify.com/sites/kqh/deploys target=_blank>Netlify</a></nav></div></footer><script async src="https://www.googletagmanager.com/gtag/js?id=UA-108451819-1"></script>
<script>window.dataLayer=window.dataLayer||[];function gtag(){dataLayer.push(arguments)}gtag("js",new Date),gtag("config","UA-108451819-1")</script><link rel=stylesheet href=https://cdn.jsdelivr.net/npm/@docsearch/css@3><script src=https://cdn.jsdelivr.net/npm/@docsearch/js@3></script>
<script type=text/javascript>docsearch({container:"#docsearch",appId:"BOSP7PFNCC",indexName:"kqh",apiKey:"4834915cf8663aaf8fc72b850cf9b70a"})</script></body></html>